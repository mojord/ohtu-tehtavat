# Start, Stop, Continue, More of, Less of Wheel

Retrospektiivissa piirretään esim. fläppitaululle ympyrä, joka jaetaan otsikossa mainittuihin viiteen sektoriin ja käydään aiheet läpi seuraavasti. Startissa kysytään, mitä sellaista, mitä ei ole vielä tehty, pitäisi alkaa tehdä. Stop - mikä tekeminen pitäisi lopettaa. Continue -mikä toimii ja mitä siksi kannattaa jatkaa. More of - mitä pitäisi tehdä lisää, Less of -mitä pitäisi tehdä vähemmän. Kommentit kirjataan ympyrään. Kesto on 10 minuuttia, tai 25 suuremmalle tiimille myös riippuen retrospektoitavan työjakson pituudesta. Yli kahdeksan hengen tiimeille on oma variaationsa, jossa aliryhmät käsittelevät osa-alueita (esim. testaaminen) ja tuottavat oman "ympyränsä", joita käsitellään lopuksi yhdessä.

# Glad, Sad, Mad

Retrospektiivissa kukin osallistuja kirjaa esim. arkistokorteille asiat, jotka ovat herättäneet otsikossa mainittuja tunteita. Aikaa tähän on 10-15 minuuttia. Mad-kategoria eroaa Sadista siinä, että sen tarkoitus on rohkaista esittämään harmittavia ongelmia, joiden syy on tiimin ulkopuolella. Kirjaamisen jälkeen kukin esittelee korttinsa ja kiinnittää ne valkotaululle omaan kategoriaansa. Puhujaa ei saa keskeyttää selvennyksen pyytämiseksi. Tähänkin käytetään 10-15 minuuttia. Sitten yksi henkilö ryhmittelee kortit siten, että samaa aihetta käsittelevät kortit siirretään omiin rykelmiinsä. Tämän jälkeen äänestetään, mistä halutaan keskustella. Kukin saa merkitä rajatun määrän haluamiaan aiheita, aikaa on 10 minuuttia. Lopuksi tilaisuuden "puheenjohtaja" johtaa keskustelua aiheista aloittaen eniten ääniä saaneesta. Keskustelussa voi ilmaista, onko huomion kanssa samaa vai eri mieltä. Painopisteen pitää olla toimissa, joita toteutetaan seuraavassa sprintissä. Tilaisuus päättyy, kun aiheet on saatu käsiteltyä äänimääräjärjestyksessä tai viimeistään, kun aikaa on yhteensä käytetty tunti. 
